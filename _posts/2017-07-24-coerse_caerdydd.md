---
layout: default
---

24 lipca, poniedziałek 

NIE NADĄŻAM Z WRZUCANIEM ZDJĘĆ I PISANIEM (piszę to 25 lipca rano). Niby nie dzieje się tak dużo, ale wystarczająco, żeby było co opisywać. A co dopiero dzisiaj! 
Znowu wczesna pobudka i tuptanie na autobus do Cardiff. A w zasadzie do Gloucester, a stamtąd pociągiem do Cardiff Central. 
Znowu linia busowa 33, nie udało mi się tym razem usiąść na samym przodzie bo siedzieli tam jacyś tacy młodziacy obcokrajowcy dziwni, ale też siedziałam na górze i fotografowałam okolicę (no dobra, mając taki sprzęt i umiejętności nie nazwałabym tego serio fotografią ). Popatrzcie:



Bardzo, bardzo pięknie. Owce, konie, krowy, pola, typowy krajobraz. Jeszcze jak się zrobiła idealna pogoda to już w ogóle było miło.
Dojechałam do Gloucester, ale nic o nim nie napiszę, bo wprawdzie katedra wyglądała z daleka bardzo ciekawie, ale ja tutaj miałam tylko przesiadkę. 

Jedyne co mogę powiedzieć to to że mimo iż samo Gloucester nie leży nad morzem, jest całkiem nieźle wyposażone w drące się dość intensywnie seagully. Ale to w zasadzie przyjemny klimat. 

Pociąg w końcu nadjechał i teraz słówko na jego temat: Ładny, wygodny, pan z wózkiem z jedzeniem też jest, jedyna wada to to że trochę mało miejsca na nogi (a skoro nawet mnie to przeszkadza, to musi być coś na rzeczy). Fajna sprawa, to takie bileciki powsadzane w czubki siedzeń, na których jest wydrukowane od której do której stacji jest w dane miejsce zarezerwowane. Na zdjęciu poniżej chyba widać, takie tickeciki wystające z każdego prawie siedzenia, a potem jest zbliżenie na moje. 




 
To chyba Newport.


To na pewno Newport.

Widoki za oknem dość podobne, liczyłam na to że będzie widać morze, ale jeszcze nie :<
Wreszcie, stacja Cardiff Central! Wszędzie tabliczki po angielsku i walijsku. 

Dworzec z zewnątrz wygląda tak, tam jest napisane CAERDYDD, bo tak się po walijsku nazywa to miasto. Już byłam trochę zmęczona, więc zdjęć będzie więcej potem, na razie wspomnę tylko że produkują tu piwo BRAINS, bo jest mocno reklamowane:

“People who know beer, have BRAIN”:

A tutaj dorodna mewa na murku. W sumie dopiero teraz się zorientowałam, jakie one są duże w porównaniu do takich gołębi np. Mewy są super.

Czas na opis hostelu (YHA Cardiff Central). Daję okejkę łazience, która jest przestronna i ładna, jak i sam pokój. Łóżka nówki, wszystko sprawia wrażenie czystego i nowego, może trochę szafki niektóre są znoszone ale i tak czyste. 

Wprawdzie mój pokój jest 4 osobowy, ale póki co jestem w nim sama i mam nadzieję, że to się szybko nie zmieni. 


Po małym odpoczynku i zjedzeniu lunchu, czas na wycieczkę do miasta. W międzyczasie musiałam też umyć nogawkę spodni, która zaplamiła mi się krwią od otarcia od nowych butów, ale innych nie mam i troszkę sprawia to problem, na szczęście kupiłam plastry i mam nadzieję, że jakoś przeżyję. 

Hostelowa naścienna ściągawka z najbardziej przydatnych walijskich wyrażeń - na pewno się przyda.

Kolejna lekcja walijskiego - zjadaj połowę samogłosek i jeśli chcesz użyć d, na wszelki wypadek napisz dwa razy (pamiętacie Caerdydd?)


Smart Way brzmi jak droga dla mnie - zobaczmy cóż to takiego!


Bardzo smart przejście nad torami - skrót do centrum.

Jeden z tutejszych student homes - akademików, bo uczelnia znajduje się po drugiej stronie smart way. Te akademiki, jak później sprawdziłam, to coś takiego: 
http://www.crm-students.com/crm-accommodation/cardiff/lumis-student-living-cardiff/
Możecie sobie poczytać. Wygląda całkiem wypasienie, jest bardzo blisko uczelni i z tego co widzę, od 112 funtów za tydzień. Może nie jest to super tanio, ale mega drogo też nie. Zwłaszcza za taki standard.


Tam jest napisane “Pryfisgol De Cymru” czyli “University of South Wales” i z tego co przeanalizowałam, to “De Cymru” wcale nie znaczy “of South Wales/of Wales” tylko “South Wales”. 

Nie można się wspinać na mosty, bo farba antywspinaczowa? 



Już w centrum - dziwna rzeźba przedstawiająca igłę i kółko.



Na razie tylko robię zdjęcia, nie mam pojęcia co to za katedra czy zamek, bo mam dużo roboty, oglądam witryny różnych lokali i patrzę czy gdzieś nie szukają pracowników. Zostawiłam CV w księgarni Waterstone’s (uwielbiam ją!) bo jest tam jakaś kawiarnia na górze, także w Cafe Nero, w Starbucksie kazali mi jakiś application form wydrukować najpierw. Chciałam skoczyć do Llodsa (banku) ale była tam niesamowita kolejka i uznałam, że nie mam czasu. 
Ruszyłam zatem w poszukiwaniu celu mojej podróży, budynku CUBRIC. Najpierw musiałam przejść przez campus uniwersytetu , który był całkiem spokojny i przyjemny, dość dużo biega tutaj azjatów. Po jednej stronie ulicy uniwersytet, a po drugiej studenciaki chyba sobie mieszkają w takich uroczych domeczkach:


Miejscowy samorząd studencki:


Pewnie w sezonie tutaj się mnóstwo studentów kręci, ale dzisiaj było pusto, trudno się dziwić.

Wreszcie dochodzę do CUBRICa, wygląda tak:


Jest niższy niż się spodziewałam, natomiast nadrabia szerokością. Weszłam do środka i miła pani na recepcji kazała mi napisać maila na adres który mi poda i ona mnie przeforwarduje do odpowiednich osób. Trochę słabo. Ale trudno, spróbujemy zobaczymy co z tego wyjdzie.
Odpoczęłam trochę i uznałam że skoro jestem “tylko” 27 minut drogi na piechotę od uniwersyteckiego szpitala, to tam też zajrzę.
Droga była długa i męcząca, zdarzały się miejsca bardzo dzikie, jak to:

A także rondo z estakadą i przejściami podziemnymi tak skomplikowane, że nawet zdjęcia nie robiłam bo to tego nie odda. Na mapie wygląda to tak jak poniżej ale widać tylko przejazdy dla samochodów, w środku też jest jakiś mostek nad inną drogą która idzie dołem, przejścia podziemne dla pieszych i ogólnie wielkie i przerażające.


W każdym razie udało mi się doczłapać do szpitala i powiem, SZOK. Ten szpital jest OGROMNY. POTĘŻNY. Nie widziałam w życiu tak dużego szpitala. Nie wiem jak to wygląda w liczbach, ale wrzucam kilka zdjęć, które w całości są jego terenem, oraz screen z map google, gdzie widać od lewej kompleks stomatologiczny, potem główną część, lądowisko dla helikopterów, i główne wejście z prawej strony:



To też należy do szpitala zapewne (czysty tlen i takie rzeczy).
Więc zanim doszłam do jakiegoś głównego wejścia, trochę mi zeszło, po drodze mijałam coś fantastycznego, uwaga, MOBILNE MRI:



Poniżej bardzo słabe zdjęcie bardzo ciekawego przejścia w środku szpitala, które było malutkie ale miało automatyczne drzwi i nawet sygnalizację świetlną.

Bardzo ładna makieta szpitala, ustawiona gdzieś w głównym budynku, daje lekkie pojęcie na temat jego wielkości.
Co do moich wrażeń. Po pierwsze, jak się wchodzi głównym wejściem to jest tam duża przestronna hala z WHSmith, Starbucksem, jedzeniem, ciuchami i nawet Tigerem (to taki śmieszny sklep z pierdółkami które jednak mogą radować duszę podczas pobytu w szpitalu, tak myślę) na środku duża przestrzeń ze stołami i krzesłami, osobno informacja, osobno miejsce “emergency” osobno jeszcze jakiś inny coś do przyjmowania. Pani bardzo miła mi pokazała na mapie gdzie iść, oto mapa:

Szalona trochę i w sumie niezbyt dobrze opisana, ale pani mi to tak wytłumaczyła że bez problemu dotarłam, zwłaszcza że znaków mają tutaj odpowiednią ilość ( i to w obu językach!). Jak tak zaglądałam w różne kąty, to muszę powiedzieć że to nie jest tak że cały ten szpital jest nowy i błyszczący totalnie etc. Wiele miejsc wygląda dość staro, budynki się trochę sypią niektóre, niemniej jednak, wydaje się że jest to wszystko całkiem nieźle zorganizowane. Moja mama niedawno była w szpitalu w Ross, ponieważ Anne i Beth stwierdziły że jej oparzenie na łokciu (cóż, wypadki przy pracy w kuchni) wygląda okropnie i bez dyskusji, jedziemy z tym do szpitala. Okazało się, że bardzo bardzo szybko, praktycznie z miejsca, ją przyjęli, opatrzyli i wysłali do domu. Ekspresowo! Bezproblemowo! Oczywiście zdaję sobie sprawę, że to jeden przypadek, aczkolwiek na razie brytyjska służba zdrowia jest dla mnie na plus.
W dziale Medical Physics, porozmawiałam z pewną panią która wytłumaczyła mi że ona się tym nie zajmuje, ale jej kolega owszem i pokazała mi jego stronę, dała numer telefonu i e-maila a także poradziła żeby zainteresować się systemem internshipów w szpitalach organizowanych przez NHS (coś jak nasz NFZ). Oki! Podziękowałam jej i ruszyłam do wyjścia, co troszkę mi oczywiście zajęło, a potem na autobus, gdyż uznałam, że jeśli mam wracać na piechotę chyba godzinę, to już wolę zapłacić te £1.80. W autobusie zresztą byłam tak zmęczona, że ciągle film mi się urywał i walczyłam ze sobą żeby nie zasnąć. Wiadomo, ciepło, zmęczenie, korki - Kernelko odpływa od razu. 
Poniżej jeszcze kilka fotek z drogi powrotem do hostelu. Na pierwszym zdjęciu, ten ładny pierwszy budynek z lewej, nazywa sie Chapel, czyli kaplica. Jest tam bar o takiej nazwie :(

Znalazłam lokalne tesco i zrobiłam niesamowicie drogie zakupy, za całe 2 funty i kilkadziesiąt pensów: zupa z puszki brokułowa, Uncle Bean’s danie ryżowe, dwie małe główki sałaty oraz 8 naleśniczków cytrynowych z rodzynkami. Kocham brytyjskie ceny za jedzenie! 
Kolejna lekcja walijskiego: centrum handlowe to ma niejeden siop w sobie:


Tu jakaś hala sportowa, na dolnym zdjęciu flaga walijska i flaga polska, ale niestety akurat wiatr nie chciał ich porwać. Kojarzyło mi się to z torem żużlowym, ale coś trochę za mały. Teraz sprawdziłam, że to zwykła arena koncertowo- eventowa: https://www.wikiwand.com/pl/Motorpoint_Arena_Cardiff 
Może pomieścić do 7.5k osób i był tam koncert Queen + Paul Rogers.

Już prawie w domu. Cóż takiego może się kryć za takimi domkami?



Otóż, bardzo piękna sprawa, Atlantic Bay:




Która o tej porze jest absolutnie pusta, mimo pięknego popołudnia, nie widziałam też żadnych knajp. Strasznie dziwne, bo miejsce idealne na siedzenie z kieliszkiem wina, albo małą imprezkę. Może to jest dobry moment żeby zacząć tu jakiś biznes? Ja bym zacumowała tu statek i serwowała jakieś smaczne rzeczy, ale bez głośnej muzyki i tłumów.

Atlantic Bay jest zaraz obok mojego hostelu, tylko trzeba się przedrzeć przez duże skrzyżowanie z estakadą. Po drodze wielkie ilości krzaków z jeżynami, naprawdę duuużo. Ale kto by jadł jeżyny które pewnie spijają całe zanieczyszczenia z samochodów?



[back](./)
