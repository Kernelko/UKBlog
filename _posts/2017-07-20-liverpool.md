---
layout: default
title: Liverpool i dużo mew
---

Pobudka o 6 rano. Lot jak to lot, ale lądowanie! Liverpool leży nad zatoką i ląduje się nad wodą prawie, co wygląda bardzo efektownie i cudownie, jeśli ktoś kocha wodę/morze, jak ja.
Z lotniska jazda autobusem do centrum, 40 min, obowiązkowe selfie, obowiązkowo na górnym piętrze autobusu i oczywiście na samym przodzie:
(day1(2).jpg)
Po drodze przez urocze, zielone przedmieścia, z małymi domkami i starymi kościółkami,  mijaliśmy dla przykładu panią policjantkę która miło machała do kierowcy. Taka pani która pilnuje porządku i wszyscy ją lubią i szanują za to co robi. 

Samo centrum sympatyczne, niezbyt przytłaczające, wszędzie mewy, deptaki, pianina, mewy, jakiś młody chłopak gra muzykę z piratów z karaibów na jednym z pianin, więcej mew..

A także uliczka z kolorowymi parasolami


Jako że miałam na miejscu trochę czasu to przeszłam się nad wybrzeże i wyglądało wszystko tam pięknie, mimo nieciekawej, brytyjskiej pogody. 


Na tym zdjęciu widać że mocno wiało, bardzo mocno.Bo właśnie - ja tutaj przyleciałam ubrana jak na najcieplejsze lato (halo, w Polsce jest cieplutko!) a już na lotnisku było dość chłodno a w mieście to absolutnie strasznie zimno. Anglia jest wspaniała, gdyby nie ta pogoda :D


Wybrzeże - nowoczesno/tradycyjne, ale czyste i eleganckie. 


Następnie udałam się na dworzec, który nie wygląda jakoś inaczej niż rzeczy które widziałam, niemniej jednak załączam zdjęcia:


Wokół same wielkie budynki z piaskowca chyba, takie neoromańskie bym powiedziała, ale się nie znam na tym zupełnie, powiem tylko że średnio stare i dobrze utrzymane.


Tutaj bardzo brytyjska bardzo ruda pani na tle jednego z takich budynków, tam jest chyba muzeum ale nie miałam czasu sprawdzić.

Słówko o Liverpoolu. Jak można zobaczyć na mapie, jest to miasto położone bardzo blisko Manchesteru. Jest tutaj bardzo fajny system pociągo-metra (Merseyrail) który łączy te dwa miasta i jeszcze okoliczne miasteczka/wsie i tym podobne. Oczywiście niektórzy powiedzą, że to bardzo droga sprawa, ale biorąc pod uwagę szybkość i niezawodność, jestem w stanie im zapłacić. Tak czy inaczej miałam kupiony bilet na trasę Liverpool Lime Street - Hereford, z przesiadką w Chester. Nie wiedzieć czemu, uznałam że Manchester i Chester to pewnie to samo (nie pytajcie co jest nie tak z moim mózgiem xd) i stoję i patrzę na rozkład, a tam pociąg do Manchester jest, oczywiście, tylko kilka minut wcześniej niż mam napisane na bilecie. Dobrze że wzbudziło to moje podejrzenia, bo mogłoby być śmiesznie, gdybym wylądowała w Manchesterze a tam nie ma żadnego pociągu do Hereford :DD

Ostatecznie zapytałam się w informacji która to skierowała mnie właśnie do metra, a nie do zwykłego pociągu. Wygląda może nie szałowo, ale jest w porządku.


Bardzo wysokie schody donikąd (to zdjęcie jest zrobione prawie w połowie, także można sobie wyobrazić że były baardzo długie, ale w Londynie też tak bywa)

Metro jak metro, linia Nothern


Po ok. 30 minutach jazdy znalazłam się na uroczym, starym dworcu w Chester, gdzie musiałam poczekać tylko chwilkę na mój właściwy pociąg do Hereford.



W międzyczasie zdarzyło się coś dziwnego, otóż mój telefon przestał łapać sieć (a w Liverpoolu wszystko działało bez problemu!). Restart, zmiana sieci, restart, nic nie pomagało i ostatecznie trochę zaczęłam się martwić jak się odnajdę z moja rodzinką w Ross- ale przecież od czego są kawiarnie z internetem :D 
Na szczęście w pociągu było wifi, dzięki czemu mogłam jako tako powiadomić rodzinę o mojej przybliżonej lokalizacji i spokojnie jechać. No, dość spokojnie, bo jednak zmęczenie dawało mi się we znaki i gdybym przespała mój przystanek, to mogłabym się przedwcześnie znaleźć w Cardiff albo jeszcze głębiej w Walii. W pewnym momencie chyba skończyło mi się moje wiaderko internetu i musiałam skupić się na czymś innym, np. na nauce walijskiego ze znaków na przystankach :


Albo na książce Michała Hellera (Bóg i nauka) którą serdecznie polecam. Tak się zaczytałam że przegapiłam panią z jedzeniem no i klops (a w zasadzie to brak klopsa nawet) - następne jedzenie dopiero w Hereford.
Udało mi się nie zasnąć i wysiąść na właściwym przystanku, zdążyłam jeszcze zrobić fotę pociągu:


I teraz problem: jak tu dotrzeć na przystanek autobusowy, nie mając internetu, telefonu, niczego? A wokół prawie nikogo, żeby zapytać? Pamiętałam jak przez mgłę, że mama mi mówiła że mam po wyjściu z dworca iść w lewo, więc oczywiście poszłam w prawo (kobiety zrozumieją) i udało mi się znaleźć właściwy przystanek. Miałam jeszcze z pół godziny czy nawet więcej, a po drugiej stronie czegoś co kiedyś było ulicą, obecnie było rozkopane w wielu miejscach tak, że ulicą było tylko z nazwy, znajdował się Morrissons.To taki ichniejszy market- jupi! Wyruszyłam na polowanie jedzeniowe, bo dotychczas od rana zjadłam tylko knopersa na polskim lotnisku, ham&cheese croissanta w samolocie (możecie mnie hejtować, ale uwielbiam jeść w samolocie) oraz mizerną bagietkę z kurczakiem i kukurydzą na dworcu w Liverpoolu. A było już popołudnie, koło 4 PM. Oto moja zdobycz:

 
A raczej połowa zdobyczy (były dwie, jak widać na nalepce), bo potrzeba jedzenia była silniejsza niż potrzeba dokumentowania podróży, proszę o wybaczenie :D

Podwieczorek, bo tak to nazwijmy, jadłam siedząc na walizce przy dość brudnym, tymczasowym przystanku. Jakże cliché !
Autobus 33 wreszcie nadjechał i mogłam jechać do Ross-on-Wye, dłuższego przystanku w mojej podróży, tymczasowego celu.
Także piętrowy i oczywiście także jechałam na górze na samym przodzie, bo zawsze to robię jeśli się nadarzy okazja. 
Okolica jest bardzo piękna, country w pełnym tego słowa znaczeniu. Spokój, pola, rolnictwo, owce, krowy, urocze, wiejskie domki. Może porobię trochę więcej zdjęć bo póki co pogoda nie pozwalała na to specjalnie. 
Niemniej jednak cały czas nie działał mi telefon i zastanawiałam się jak to ogarnę. Co gorsza, popsuła się godzina i data i nagle przeniosłam się w czasie do chyba 4 czerwca o poranku. Zupełnie więc straciłam rachubę ile jeszcze będę jechać. Potem nagle sieć zadziałała, bo mój tata próbował się do mnie dodzwonić, pogadaliśmy chwilę a potem telefon znowu umarł i już nie dawał więcej znaku życia.

Wreszcie, Ross-on-Wye! Znajome wzniesienia, mury, uliczki, ciągle się zastanawiam gdzie tu będzie to Cantilupe Road i czy to jest to co myślę, ten przystanek który pamiętam? Na szczęście na owym przystanku już z daleka zauważyłam znajomą postać cioci Agi. Powitanie, z drugiej strony nadchodzi mama i okazuje się że nawet nie musimy iść, bo Beth przyjechała samochodem i tym sposobem władowałyśmy się do takiego małego niebieskiego autka i pojechałyśmy do domku.

Tutaj mały opis sytuacji.
Domek, to duża działka z dwoma domkami na niej (oba brytyjsko - urocze), szopą i ogródkiem. Jeden domek należy do pani Anne. Anne to starsza pani, którą zajmuje się moja mama. Bardzo ciekawa osoba, może jeszcze kiedyś o niej napiszę dłużej. Ponieważ Anne jest już w bardzo podeszłym wieku, a poza tym miała jakiś czas temu raka, to już nie może mieszkać na pięterku, gdzie jest ładny pokój i salonik, ale przerobili jej salon na dole na jej pokój, żeby nie musiała wchodzić dużo po schodach. Tym sposobem, moja mama mieszka na górze. Super wypas. Urocza łazienka- z wanną!!! (u mnie w domu nie ma wanny, więc następnego wieczora wzięłam sobie dłuuuuugą super kąpiel, zapomniałam jakie to przyjemne), fantastyczna sofa w salonie którą można rozłożyć, zobaczcie:

Nie wiem, zdjęcie nie oddaje tego jak super można się na niej ułożyć i siedzieć i pisać dziennik. 
W drugim domku mieszka Beth, córka pani Anne, z mężem Simonem. Mają tam ogromny salon, który chyba był szopą, kiedyś byłam tam na kolacji. 
Pierwszego wieczoru zorganizowaliśmy kolację wspólną. Beth przyniosła smoked salmon steaks z jakąś trawą cytrynową czy czymś, do tego mizeria i sałatka marchewkowa. Pyszności! 
Simon nas nie powitał, bo zdaje się że pojechał na jakąś wycieczkę rowerową. 

Niewiele już tu gadać, poszłyśmy na spacer z mamą odprowadzić ciocię do domu (mieszka u Terry’ego, ale to już osobna, też ciekawa historia) a potem z powrotem i poszłyśmy spać.


[back](./)
